<?xml version="1.0" encoding="utf-8"?>
<search> 
  
  
    
    <entry>
      <title>赤壁赋</title>
      <link href="/2022/03/19/chi-bi-fu/"/>
      <url>/2022/03/19/chi-bi-fu/</url>
      
        <content type="html"><![CDATA[<h3 id="赤壁赋"><a href="#赤壁赋" class="headerlink" title="赤壁赋"></a><a href="https://so.gushiwen.cn/shiwenv_4cac23b07849.aspx">赤壁赋</a></h3><p><a href="https://so.gushiwen.cn/authorv.aspx?name=%E8%8B%8F%E8%BD%BC">苏轼 </a><a href="https://so.gushiwen.cn/shiwens/default.aspx?cstr=%E5%AE%8B%E4%BB%A3">〔宋代〕</a></p><p>　　壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。</p><p>　　于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。</p><p>　　苏子愀然，正襟危坐，而问客曰：“何为其然也？”客曰：“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。”</p><p>　　苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”</p><p>　　客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。</p>]]></content>
      
      
      
        <tags>
            
            <tag> 诗文 </tag>
            
            <tag> 赤壁赋 </tag>
            
        </tags>
      
    </entry>
    
    
    
    <entry>
      <title>洛神赋</title>
      <link href="/2022/03/19/luo-shen-fu/"/>
      <url>/2022/03/19/luo-shen-fu/</url>
      
        <content type="html"><![CDATA[<h3 id="洛神赋"><a href="#洛神赋" class="headerlink" title="洛神赋"></a>洛神赋</h3><p><a href="https://so.gushiwen.cn/authorv_6c695909f577.aspx">曹植</a> <a href="https://so.gushiwen.cn/shiwens/default.aspx?cstr=%E4%B8%A4%E6%B1%89">〔两汉〕</a></p><p>　　黄初三年，余朝京师，还济洛川。古人有言：斯水之神，名曰宓妃。感宋玉对楚王神女之事，遂作斯赋。其词曰：</p><p>　　余从京域，言归东藩，背伊阙，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。然则君王之所见，无乃是乎！其状若何？臣愿闻之。”</p><p>　　余告之曰：其形也，翩若惊鸿，婉若游龙。荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞；迫而察之，灼若芙蕖出渌波。秾纤得衷，修短合度。肩若削成，腰如约素。延颈秀项，皓质呈露。芳泽无加，铅华弗御。云髻峨峨，修眉联娟。丹唇外朗，皓齿内鲜。明眸善睐，靥辅承权。瓌姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步踟蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。</p><p>　　余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信修兮，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。</p><p>　　于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而未翔。践椒途之郁烈，步蘅薄而流芳。超长吟以永慕兮，声哀厉而弥长。尔乃众灵杂沓，命俦啸侣。或戏清流，或翔神渚，或采明珠，或拾翠羽。从南湘之二妃，携汉滨之游女。叹匏瓜之无匹兮，咏牵牛之独处。扬轻袿之猗靡兮，翳修袖以延伫。体迅飞凫，飘忽若神。凌波微步，罗袜生尘。动无常则，若危若安；进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。</p><p>　　于是屏翳收风，川后静波。冯夷鸣鼓，女娲清歌。腾文鱼以警乘，鸣玉銮以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清扬。动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。悼良会之永绝兮，哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神宵而蔽光。</p><p>　　于是背下陵高，足往神留。遗情想像，顾望怀愁。冀灵体之复形，御轻舟而上溯。浮长川而忘反，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。</p>]]></content>
      
      
      
        <tags>
            
            <tag> 诗文 </tag>
            
            <tag> 洛神赋 </tag>
            
        </tags>
      
    </entry>
    
    
    
    <entry>
      <title>春江花月夜</title>
      <link href="/2022/03/19/chun-jiang-hua-yue-ye/"/>
      <url>/2022/03/19/chun-jiang-hua-yue-ye/</url>
      
        <content type="html"><![CDATA[<h3 id="春江花月夜"><a href="#春江花月夜" class="headerlink" title="春江花月夜"></a>春江花月夜</h3><p><a href="https://so.gushiwen.cn/authorv_787d4a1969b8.aspx">张若虚</a> <a href="https://so.gushiwen.cn/shiwens/default.aspx?cstr=%E5%94%90%E4%BB%A3">〔唐代〕</a></p><p>春江潮水连海平，海上明月共潮生。<br>滟滟随波千万里，何处春江无月明！<br>江流宛转绕芳甸，月照花林皆似霰。<br>空里流霜不觉飞，汀上白沙看不见。<br>江天一色无纤尘，皎皎空中孤月轮。<br>江畔何人初见月？江月何年初照人？<br>人生代代无穷已，江月年年望相似。<br>不知江月待何人，但见长江送流水。<br>白云一片去悠悠，青枫浦上不胜愁。<br>谁家今夜扁舟子？何处相思明月楼？<br>可怜楼上月徘徊，应照离人妆镜台。<br>玉户帘中卷不去，捣衣砧上拂还来。<br>此时相望不相闻，愿逐月华流照君。<br>鸿雁长飞光不度，鱼龙潜跃水成文。<br>昨夜闲潭梦落花，可怜春半不还家。<br>江水流春去欲尽，江潭落月复西斜。<br>斜月沉沉藏海雾，碣石潇湘无限路。<br>不知乘月几人归，落月摇情满江树。</p>]]></content>
      
      
      
        <tags>
            
            <tag> 诗文 </tag>
            
            <tag> 春江花月夜 </tag>
            
        </tags>
      
    </entry>
    
    
    
    <entry>
      <title>出师表</title>
      <link href="/2022/03/19/chu-shi-biao/"/>
      <url>/2022/03/19/chu-shi-biao/</url>
      
        <content type="html"><![CDATA[<h3 id="出师表"><a href="#出师表" class="headerlink" title="出师表"></a>出师表</h3><p><a href="https://so.gushiwen.cn/authorv_e82a672a1ca9.aspx">诸葛亮</a> <a href="https://so.gushiwen.cn/shiwens/default.aspx?cstr=%E4%B8%A4%E6%B1%89">〔两汉〕</a></p><p>　　先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。</p><p>　　宫中府中，俱为一体；陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。</p><p>　　侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。</p><p>　　将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。</p><p>　　亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。</p><p>　　臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。</p><p>　　先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明；故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。</p><p>　　愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。今当远离，临表涕零，不知所言。</p>]]></content>
      
      
      
        <tags>
            
            <tag> 出师表 </tag>
            
            <tag> 诗文 </tag>
            
        </tags>
      
    </entry>
    
    
    
    <entry>
      <title>陈情表</title>
      <link href="/2022/03/19/chen-qing-biao/"/>
      <url>/2022/03/19/chen-qing-biao/</url>
      
        <content type="html"><![CDATA[<h3 id="陈情表"><a href="#陈情表" class="headerlink" title="陈情表"></a>陈情表</h3><p><a href="https://so.gushiwen.cn/authorv_a0cdb7e44d9a.aspx">西晋·李密</a> <a href="https://so.gushiwen.cn/shiwens/default.aspx?cstr=%E9%AD%8F%E6%99%8B">〔魏晋〕</a></p><p>　　臣密言：臣以险衅，夙遭闵凶。生孩六月，慈父见背；行年四岁，舅夺母志。祖母刘愍臣孤弱，躬亲抚养。臣少多疾病，九岁不行，零丁孤苦，至于成立。既无伯叔，终鲜兄弟，门衰祚薄，晚有儿息。外无期功强近之亲，内无应门五尺之僮，茕茕孑立，形影相吊。而刘夙婴疾病，常在床蓐，臣侍汤药，未曾废离。</p><p>　　逮奉圣朝，沐浴清化。前太守臣逵察臣孝廉；后刺史臣荣举臣秀才。臣以供养无主，辞不赴命。诏书特下，拜臣郎中，寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃，欲苟顺私情，则告诉不许：臣之进退，实为狼狈。</p><p>　　伏惟圣朝以孝治天下，凡在故老，犹蒙矜育，况臣孤苦，特为尤甚。且臣少仕伪朝，历职郎署，本图宦达，不矜名节。今臣亡国贱俘，至微至陋，过蒙拔擢，宠命优渥，岂敢盘桓，有所希冀！但以刘日薄西山，气息奄奄，人命危浅，朝不虑夕。臣无祖母，无以至今日，祖母无臣，无以终余年。母孙二人，更相为命，是以区区不能废远。</p><p>　　臣密今年四十有四，祖母今年九十有六，是臣尽节于陛下之日长，报养刘之日短也。乌鸟私情，愿乞终养。臣之辛苦，非独蜀之人士及二州牧伯所见明知，皇天后土实所共鉴。愿陛下矜愍愚诚，听臣微志，庶刘侥幸，保卒余年。臣生当陨首，死当结草。臣不胜犬马怖惧之情，谨拜表以闻。</p>]]></content>
      
      
      
        <tags>
            
            <tag> 诗文 </tag>
            
            <tag> 陈情表 </tag>
            
        </tags>
      
    </entry>
    
    
    
    <entry>
      <title>滕王阁序</title>
      <link href="/2022/03/19/teng-wang-ge-xu/"/>
      <url>/2022/03/19/teng-wang-ge-xu/</url>
      
        <content type="html"><![CDATA[<p><strong>滕王阁序</strong></p><p><a href="https://so.gushiwen.cn/authorv_e6b970da08cd.aspx">王勃</a> <a href="https://so.gushiwen.cn/shiwens/default.aspx?cstr=%E5%94%90%E4%BB%A3">〔唐代〕</a></p><p>　　豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯。</p><p>　　时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得天人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。</p><p>　　披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰弥津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨，雁阵惊寒，声断衡阳之浦。</p><p>　　遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人；萍水相逢，尽是他乡之客。怀帝阍而不见，奉宣室以何年？</p><p>　　嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空余报国之情；阮籍猖狂，岂效穷途之哭！</p><p>　　勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？</p><p>　　呜呼！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔。<br>　　滕王高阁临江渚，佩玉鸣鸾罢歌舞。<br>　　画栋朝飞南浦云，珠帘暮卷西山雨。<br>　　闲云潭影日悠悠，物换星移几度秋。<br>　　阁中帝子今何在？槛外长江空自流。</p>]]></content>
      
      
      
        <tags>
            
            <tag> 诗文 </tag>
            
            <tag> 滕王阁序 </tag>
            
        </tags>
      
    </entry>
    
    
  
  
</search>
